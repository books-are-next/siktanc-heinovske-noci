---
hiddenTitle: true
contentType: poetry
---

<section>

Těch růží!  
zvadly u pomníků padlých  
Těch vrabců!  
vzlétli z granátových děr  
Na Prahu prší  
Řeka je žlutá  
Voda si hryže zahozený krém  
Už léta   Už léta  
Je to jak s námi  
Několik lidických dětí a vdov  
zavřeli před lety v Dykově ulici  
kde já dnes dopíšu těchhle pár strof

Kruh krve  
Svírá  
Nevyrvem se z něho  
Hrne v nás saze a železný prach  
To není hanba  
To není špína  
Jenom v nás radost hned přiskřípne strach  
Můj syn má v očích matčinu paměť  
Chodím v nich   Hvízdám si do ticha  
Dunajská vodo  
A najednou zvony  
Třeba už nedýchá

</section>

<section>

Kruh černé krve  
Horká struska  
Párkrát nám propálí košili  
Párkrát se vyhrne z nosu a z uší  
Budeme k smíchu   Budem jak opilí  
Ale to nic  
Už je nám třicet  
A máme jezera kde plují labutě  
A v humnech hloh  
A v sadech lustry višní  
Heinovské noci!  
Lásko   najdu tě!

</section>

<section>

Najdu tě   lásko!  
Našel jsem tě   lásko!  
Země je rovná   Na ní tisíc cest  
Od dveří k dveřím   Jako u nás doma  
A kdybys netrefil rozsvítí svícny hvězd  
Je to tak prosté  
Lidický hřbitov  
Mohyla   Věnce s třásněmi  
Tady spí bída  
Tady spí válka  
Na věky věkoucí  
Tři lokty pod zemí

</section>

<section>

Kruh černé krve  
Horká struska  
Na haldách hoří  
Procitá má ves  
Prapor se v oknech červeně směje  
Držíme ho až u nebes  
Chvěje se   Tančí   Křičí   Šlehá  
Křeč větví   Vítr

</section>

<section>

Vyjí psi  
Nesem ho vpředu  
Orvaný   Mokrý  
A starci klečí na návsi

</section>

<section>

I kdyby zbyla jen jediná žíně  
červená žíně  
půjdeme s ní  
Kdyby nás klacky přes ruce tloukly  
zůstane jedna poslední  
Ať nám i třísky rozervou dlaně  
Ať nás i srazí do bláta  
Ať nám i nebe nad hlavou praskne  
bude v něm  
rudá  
záplata

</section>

<section>

Nemůžem jinak s touhle černou krví  
Na Prahu prší  
A my v lijáku  
na očích města promoklí bledí  
nesem svou hrstku zlaťáků  
Ať se nám smějí  
Ať po nás plivnou  
Ať na nás míří ze sklepů  
Už je nám třicet  
A chceme jít rovně

</section>

<section>

I třeba bez nohou  
I třeba po slepu

</section>
