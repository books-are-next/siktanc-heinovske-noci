---
contentType: prose
---

<section>

_Heinovské noci!  
Lásko,  
najdu tě!  
Hřebínku v závěji,  
zahraju na tebe!  
Rozsviťte, jabloně, neprosím za sebe.  
Zahraju veselou! Zahraju naději!_

</section>

<section>

A ráz  
A dva  
A kruh se úží  
A škrtí tichou spící ves  
A slepý pes se dívá do tmy  
a zakopává o řetěz

A ráz  
A dva  
A pažby v okně  
A zotvírané almary  
A starý farář běží   padá  
běží   a padá u fary

Na kolena!  
A vztyk!  
A klíče  
A matriky   A monstranci  
A po zahradách táhle bečí  
kamenovaní beránci!

Terezko  
Anno  
Pavlo   Zdeňko  
Julie   Rozo   Lidmilo  
A v kredencích se třesou sklenky  
z kterých se nikdy nepilo

Štěpáne  
Karle  
Jaroslave  
Vojtěchu   Jene   Cyrile  
A po rukou se ze vrat koulí  
sváteční bílé košile

A slepice  
A husy  
Letí  
a nedoletí na větev  
A rybízová šťáva v plínkách  
čisťounká jako lidská krev

Je červen  
Hvězdy  
Málo hodin  
A nekouří se z komínů

A na náves se skutálely  
dva plné sudy benzínu

</section>
