---
contentType: prose
---

_… několik dní po přepadení Velkoněmecké říše bolševickým Ruskem byl neznámými pachateli vztyčen na jednom z kladenských komínů rudý prapor…_

  

(Z protektorátního archivu)

  

Vyšli jsme školu  
a za tmy nás budily  
vagóny s tisíci dveří  
Svítily koleje   Třískaly puklice

          Pršelo ohnivé peří

Veršíčky o řekách  
Zelená ramena  
Zátoky studené vůně  
V dálce se rozkašlal růžový parníček  
          jako když po někom stůně

  

Bylo to závratné  
Bylo to k zalknutí  
Bylo to k pláči   i k smíchu  
Bubny a píštaly v kladenských ulicích dupaly  
          v rozbitém tichu

  

Hřbitovy bez světel  
Dlouho jsem po mlhách  
hledával křivý kříž u zdi  
A živí báli se kroků i dopisů   studní  
          i vypřahlé uzdy

  

Nikdo nás neučil  
že mohou zabíjet  
takové pokorné věci  
V ptáčnickém obchodě viseli kanárci  
          za křídlo v drátěné kleci

  

Tak sbohem svátosti  
Tak sbohem parníčky  
plujte si v zelené strouze  
Prvně jsme věřili   Prvně nás podvedli  
          pohádkou o lidské touze

  

Snad bychom plakali  
Snad bychom prokleli  
otce i Marii Pannu  
Nebýt té hodiny   nebýt té vteřiny  
          v nedělním červnovém ránu

  

Nikdo nás neučil  
že mohou uhranout  
takové pokorné věci

  

Plátěný prapor se červeně rozesmál  
            z komína martinských pecí

  

Svítalo  
Kouře  
Sirény  
Kohouti z kolónie  
A ranní počty špehýrek  
kdo nedožil  
kdo žije

A prapor tančil  
chvěl se  
vlál  
vysoko v mlze a prachu  
A policajti  
opilí zvraceli při poplachu

Depeše  
Auta  
Prohlídky  
Štěňata na provaze  
A na nervózních holínkách  
světélkující  
saze

A prapor křičel  
smál se  
třás  
Padaly poslední hvězdy  
A dole lidi od pecí  
v dřevácích  
hnali ke zdi

Pendreky  
Sliby  
Kopance  
Šrám krve v mastné hlíně  
A bledé město  
za okny  
s očima na komíně

Prapor se svíjel  
šlehal  
hřměl  
A když po něm stříleli z trati  
přitisk se k žerdi  
tenounký  
jak kola při závrati

Vyšplíchla struska  
Černá krev  
Nebe  
jak hořelo by  
Taviči  
křeče v kolenou  
mlčeli jako hroby

A  
rudý prapor  
rozpřáh se  
na všechny světové strany

A v řídké mlze  
vycouval  
zelený anton z brány

To bylo všechno  
Jen lokálky vypískly  
Kouř bylo vidět jak mává  
Pod námi však se jak v zimnici roztřásly  
          louže a schody a tráva

  

Bylo nám čtrnáct  
A už jsme se smířili  
Vagóny s tisíci dveří  
smrděly od vápna   A v oknech křičeli  
          zrzaví konduktéři

  

A svět byl rekrůt  
A pořád jen rukoval  
A jenom na skok se vracel  
Vlasy jak mlíko   A napadal na nohu  
          A postel zakrvácel

  

Měl párek bagančat  
A žluté řemení  
Medaili pro parádu  
A tužkou na sádře hroby a příjmení  
          zabitých kamarádů

  

Už jsme se smířili  
Sny jsme jak mrzáky  
tlačili v pojízdné židli

  

Ale v tom nedělním červnovém požáru  
          ruce a nohy nám stydly

  

Někdo stál na haldách  
Vlasy mu hořely  
Křičel a zatínal pěsti  
Nebylo rozumět   Jen něco o mládí  
          Že je to málo mít štěstí

  

Že třeba bez nohou  
Že třeba po slepu  
dokud jsou zelené řeky  
A prapor kýval a drobounce mžilo  
          a dogy se dávily vzteky

  

Bylo to závratné  
Bylo to k zalknutí  
Troufalí   Veselí   Pyšní  
třásli jsme kmeny až krví to šumělo  
          v korunách bavorských višní

  

I třeba bez nohou  
I třeba po slepu  
dokud je na štipku vůně  
V dálce se rozkašlal červený parníček  
          jako když po někom stůně
