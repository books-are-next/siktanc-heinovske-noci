---
hiddenTitle: true
contentType: poetry
---

<section>

_Heinovské noci!  
Lásko,  
najdu tě!  
Hřebínku v závěji,  
zahraju na tebe!  
Rozsviťte, jabloně, neprosím za sebe._

</section>

<section>

Sklep  
plný mužů  
sotva dýchá  
A drolí bláto z nohavic  
A ve škole se s rancem hrůzy  
nevejdou ženy do lavic

A děti  
klečí na stupínku  
A neví proč  
A neví zač  
A prvně vidí hořet knihy  
A prvně slyší kachní pláč

Králičí  
smutné oči  
v autech  
A husí křídla zlomená  
A dlouhý průvod krav a ovcí  
Krvácející vemena

Mží  
Padá rosa  
na stoh peřin  
a gramofonům na kliku  
A na návsi se měsíc houpá  
na polituře šatníků

Nasedat!  
Bože  
Sbohem školo  
Hřbitove   Studni   Zápraží  
A ženy děti lezou na vůz  
A strach jim nohy podráží

Pes za autem  
A děti  
pláčou  
jak pomalounku utíká  
Zítra budou mít jiná jména  
Joachim   Inge   Erika

Krajíček  
slunce  
Lustry višní  
A žebřík se v nich kymácí

A u Horáků na zahradě  
stavěli stěnu z matrací

</section>
