---
hiddenTitle: true
contentType: poetry
---

<section>

_Heinovské noci!  
Lásko,  
najdu tě!_

</section>

<section>

Mrtví  
jsou směšní  
jako klauni  
Můžeš jim šlapat po nohou  
Můžeš jim shodit brýle s očí  
Mrtví se bránit nemohou

Můžeš jim ukrást  
prsten  
cvikr  
manžety   metál   hodinky  
Kovářům stáhnout s nártů boty  
A strážníkovi holínky

Staříci  
mají  
zlaté zuby  
A mrtvé nic už nebolí  
Drobounký popel   Černě sněží  
na bílobílé mrtvoly

A do tří řad!  
A bokem k sobě!  
Vídeňský valčík  
tančí vsí  
Kolečko vápna   Zalít vodou  
A v ruině chlíva kňučí psi

Prší  
A liják  
šlape hlínu  
Havrani zobou z hrnců hrách

A šarže nesou ze hřbitova  
bedýnky lahví na marách

</section>
