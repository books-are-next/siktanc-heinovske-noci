---
contentType: prose
---

<section>

_Heinovské noci!  
Lásko,  
najdu tě!  
Hřebínku v závěji,  
zahraju na tebe!_

</section>

<section>

Třasavka listí  
Vzlykot splávků  
A smrt jde vsí  
a neklepá  
Nazrzlá šavle hvízdla v šeru  
A první vyšli ze sklepa

Doležal   Dvořák  
Farský   Fojtík  
A farář pláče  
bezzubý  
Sedali spolu u Šenfeldrů  
A vyhlíželi holuby

Jelínek   Jirků  
Kácl   Kadlec  
A třicet ran  
A echo zní  
A hrobník Václav Kovařovský  
Už zbytečný   Už zbytečný

Havrani  
Hlavně  
Černé oči  
A v chlapcích trubka tesklivá  
Jen Alois Prynych   slepec z války  
se do těch očí nedívá

Suchánek   Suchý  
Sysel   Šebek  
Hole  
se boří do písku  
Chodili spolu ke hřbitovu  
S konví a s kytkou narcisků

A ještě jeden  
Není v knihách  
Stokrát se ptá  
než přejde svah  
Včera ho vzali za kočího  
A ještě ani nezapřáh

Je ticho  
Mží  
A z něčí ruky  
se kutálejí korálky

A z rádia zní po vsi třasák  
bádenbádenské kutálky

</section>
