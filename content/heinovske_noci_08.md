---
contentType: prose
---

Zase byl červen  
Lustry višní  
A u Vališů voněl klíh  
A ženské nesly přes dvůr seno  
na prsou ve dvou náručích

Zase byl červen  
Stmívalo se  
A kočí vyšli z předsíně  
A u Jelínků někdo zdvihl  
svatební kytku ze skříně

hořela   bílá  
v temném okně  
když jeli chlapi na noční  
A Hořešovských chlapec plakal  
že je mu teprv čtrnáct dní

A Rudolf Suchý  
šeptal Bohu  
že předá statek synovi  
A zhasiv kostel   čekal potmě  
co Všemohoucí odpoví

Byl červen   Hvězdy  
Deset hodin  
A mlčel kraj   A mlčel Bůh

A četníci a esesmani  
uzavírali za vsí kruh
